---
layout: post
title: Ознайомлення з ШІМ контролером TL494
date: 2023-10-08 13:05:00 +0300
tags: "електроніка ШІМ"
---

Цей ШІМ контролер раніше широко використовувався в комп'ютерних блоках живлення. Зараз його можна зустріти в китайських автомобільних інверторах та зарядних станціях. Доволі поширений серед аматорів-конструкторів силової електроніки.<!--more-->

Функціональна схема мікросхеми з даташиту від Texas Instruments:

![](/assets/2023-10-08-tl494/tl494-02.jpeg)

З даної схеми ми бачимо наявність двох підсилювачів похибки, що особисто я вважаю вагомим плюсом. Але і мінуси теж видно, кожен вихід являє собою всього один транзистор, тобто мікросхема не може управляти затворами польових чи IGBT транзисторів безпосередньо, потрібен зовнішній драйвер.

Призначення виводів мікросхеми TL494:

![](/assets/2023-10-08-tl494/tl494-01.jpeg)

1. неінвертуючий вхід першого підсилювача похибки;
2. інвертуючий вхід першого підсилювача похибки;
3. вивід зворотнього зв'язку для підсилювачів похибки. Також за допомогою цього вивода можна регулювати ширину імпульсів на виходах мікросхеми;
4. вивід для задання так званого мертвого часу між імпульсами;
5. вивід для підключення частотозадаючого конденсатора;
6. вивід для підключення частотозадаючого резистора;
7. мінус живлення;
8. колектор першого вихідного транзистора;
9. емітер першого вихідного транзистора;
10. емітер другого вихідного транзистора;
11. колектор другого вихідного транзистора;
12. плюс живлення;
13. вивід, який задає режим роботи мікросхеми. Якщо його посадити на мінус живлення, мікросхема працюватиме в однотактному режимі. Якщо з'єднати його з виводом 14 то мікросхема працюватиме в двотактному режимі;
14. на цьому виводі мікросхема формує стабільну опорну напругу близько 5В;
15. інвертуючий вхід другого підсилювача похибки;
16. неінвертуючий вхід другого підсилювача похибки;

Частоту роботи мікросхеми можна приблизно порахувати за такою формулою: f=1.1/RC, де R та C - опір та ємність частотозадаючих елементів. Деякі виробники в документації наводять графіки для розрахунку частоти, наприклад графік від Texas Instruments:

![](/assets/2023-10-08-tl494/tl494-03.jpeg)

***Важливий нюанс, при роботі в двотактному режимі частота імпульсів на виходах буде вдвічі нижчою за частоту роботи мікросхеми!!!***

При подачі живлення на мікросхему починається генерація напруги пилкоподібної форми осцилятором. Ця напруга подається на компаратор мертвого часу та ШІМ компаратор. Зміною напруги на виводі 4 регулюється тривалість мертвого часу. 4 вивід приєднаний до компаратора зі зміщенням в 0.1В, тобто навіть якщо закоротити його на мінус живлення, мертвий час все одно буде більше нуля. При напрузі на цьому виводі близько 3В генерація вихідних імпульсів припиняється.  
Зміною напруги на 3 виводі можна регулювати ширину імпульсів, але така можливість використовується рідко. При подачі напруги близько 4В мікросхема припиняє генерацію вихідних імпульсів. Цей вивід зазвичай використовується для зворотнього зв'язку підсилювачів похибки.  
Якщо напруга на неінвертуючому вході будь-якого з підсилювачів буде вища за напругу на інвертуючому вході, генерація імпульсів також припиниться, а на виводі 3 з'явиться напруга, близька до опорної, що в інверторах, наприклад, використовується для індикації і сигналізації помилки.
